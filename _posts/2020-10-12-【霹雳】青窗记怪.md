---
tags: 霹雳布袋戏
categories: 霹雳布袋戏同人
---

# 【温狼】往事：

 

千雪孤鸣夜过神蛊峰，毒瘴叠峦，草木尽枯，罕人迹鸟兽。心异之，以其不如常，复大怪，以己未曾履。按刀下，忽见房舍三间，门楹若新，上书“闲云斋”。时素娥匿影，黑云压境，遂入宿，见衣履数件、琴一张、扇一柄、笔墨一副，涸多时。

至夜中，寤起，东窗自开，幽风冷火磷磷入。千雪素豪壮，径往观，见窗下一匣大敞，宝剑龙吟，开三尺秋水。爱之欲玩，忽风击烛焰，影扑朔而灭，剑光明昼。待光散，复定睛，见一蓝衣人，有身无足，飘渺鬼魅，浮于东窗月下。

千雪大惊惧，欲以刀问之，是人已先谦谦笑云：「君无惧。待君四千秋，今得一晤，可以去矣。」惊少减。疑而质曰：「精耶？鬼耶？」不答，但素光疏寒，照身明灭。不欲其去，以手牵衣疾问：「生焉有四千载耶？何得汝候余，然余视而不能记耶？」仍不答，千雪怅然：「四千岁前若识于此，焉得不令复忆乎！」人方莞尔对曰：「一晤已足，何必复忆。」视之，飘然竟去矣。留匣中水。

千雪如有所失，以指抚剑，剑身忽龟裂，随抚随裂，不片刻，灰飞而没。遂归眠。

次晨忆是事，仿佛一梦，影绰非真。但记「无双」两字，傲甚。然不记何处见矣。


---

最开始的脑洞：
 千雪孤鸣夜过神蛊峰，天晚宿斋中。中宵见一魅影，飘渺如幻，自名神蛊温皇。影启口语云：“待汝四千秋，得晤一面，可以去矣。”疑曰：“君鬼耶？”曰：“是矣，汝惧乎？”千雪称非，复问曰：“往昔若历历，何不令我识？”莞尔对曰：“何必识。”竟从容去。

 

# 【枫樱】梦真



枫岫雅善扶鸾，临事问休咎，鲜有不中者。某日备笔墨请仙，得孤魂一缕，初自言樱妖也，名拂樱。笔意秀峻，若云峰叠出，上刺九霄，有大英气。每询及某人某事，惟答然否，其寡言若此。时既久，乃相与笑谑，小红笺上诗句酬答，日对坐品茗，予一满盏，置空座，刻间亦见杯罄矣。遂与为友，渐无时不相对，无事不相问，独不肯述生平。

枫岫曾戏就丹青，臆绘其容，粉裳花貌，眉目栩栩，然有凌云之骄态。鬼观而嗤，自挥毫图之，得修罗森然低眉之象，若被黥面者。备见鬼气，然笔意死滞不通，与其书浑不似一人手笔。枫岫以此谑甚久。

后某日询至“以何竟死”，久不答而去焉，疾复请，对曰：“君杀之。”枫岫大惊异，质曰：“真乎？”鬼戏答：“谎也。”心遂安。次日，不果来。

后请凡再三，终生竟不复来。

 

# 【草如】镜水



天草二十六，东瀛人也，旅居中土。过湘潭，闻有镜水，能鉴人三生，欣然往照。池皆青色，天光云影落其中，莲开千瓣，中心一点红。

天草按剑立池边，俯而视之，水面晶明不动，若镜之新开者，水中影亦如对镜，遂嗤之，以为无奇。将欲离，见池中冉冉，如升烟霭，其色凝白，诧而审之，乃一叠影，形似人，而明灭若雪。初以为水中物，绕池周匝，知为己身所携也。

异之，遂取所配诸物一一试，实发于颈上璎珞。以之照，池影倏明，乃于水上见白衣雪睫者，貌甚美，莫能辨其雌雄，喟叹若有灵知。

遂与之语。影自云其名“如月”，问其何故现此，答曰：“前生与为友，身死而不能舍，遂入玉守之。”天草不能记，而茫然若有所失者。影温然抚之，复戏曰：“不复问此身男女耶？”脱口对曰：“为情而生，为情长生。阴阳焉能阻？”影默然良久。

后遂长住池畔。每出，必身配手握，珍重视之，逾三岁。一日逢凶无险，而璎珞玉碎矣。是年二十七。

天草后甚寿，而终其身未闻嫁娶事。

 

# 【殢妖】邻圃



殢无伤，四魌州慈光郡人，性远人情，索居于荒寒不毛之地。友无衣师尹，与之出，至苦境，觅地图居，得一佳地名雪漪浮廊者，终年飞雪，心悦之，遂安于此。

浮廊有邻无人，独草屋一间，花圃一座，久无人顾，群花萎死者多矣。惟园隅一株大赤者迎风立雪，奕奕生艳，殢无伤曾目视之，若有所觉，曳颈嫣然。

后与人争，败战几死，枯卧浮廊时，见一霞衣女簪花来，袅袅婷婷，款然相慰，又为其身奔波劳苦。槁木之心为动，女遂妻之。

女名妖应，性骄任，而憨然若初生者，与处日久，渐知为人之理。逾一年，为殢求药而伤，历寻名医异方，终不能治。女死，邻圃花即枯尽矣。殢无伤狂乱甚久，日伴尸而语，复以药哺之，不活，且其形日散，终化枯蕊一枝。

有曰是人败战折剑，且失一臂，捧花独走漠北，沃血润露以养之，待复绽已矣。得与不得，后遂不复闻。

 