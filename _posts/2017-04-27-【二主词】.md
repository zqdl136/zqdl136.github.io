---
title: 【二主词】
date: 2017-04-27 01:08:04
tags: [碎金]
categories: [碎金（摘抄）]
---

<p>浣溪沙（李璟）<br />手卷真珠上玉钩，依前春恨锁重楼。风里落花谁是主？思悠悠。<br />青鸟不传云外信，丁香空结雨中愁。回首绿波三峡暮，接天流。</p> 


<p>玉楼春（李煜）<br />晚妆初了明肌雪。春殿嫔娥鱼贯列。笙箫吹断水云间，重按《霓裳》歌遍彻。<br />临风谁更飘香屑。醉拍阑干情味切。归时休放烛花红，待踏马蹄清夜月。</p> 
<p>渔父（李煜）<br />浪花有意千重雪，桃李无言一队春。一壶酒，一竿身，世上如侬有几人。</p> 
<p>一棹春风一叶舟，一纶茧缕一轻钩。花满渚，酒满瓯，万顷波中得自由。</p> 
<p>阮郎归<br />东风吹水日衔山，春来长是闲。落花狼藉酒阑珊，笙歌醉梦间。<br />佩声悄，晚妆残，凭谁整翠鬟。留连光景惜朱颜，黄昏独倚阑。</p> 
<p>捣练子令<br />深院静，小庭空。断续寒砧断续风，无奈夜长人不寐，数声和月到帘栊。</p> 
<p>清平乐<br />别来春半，触目愁肠断。砌下落梅如雪乱，拂了一身还满。<br />雁来音信无凭，路遥归梦难成。离恨恰如春草，更行更远还生。</p> 
<p>乌夜啼<br />昨夜风兼雨，帘帏飒飒秋声。烛残漏滴频欹枕，起坐不能平。<br />世事漫随流水，算来一梦浮生。醉乡路稳频宜到，此外不堪行。</p> 
<p>望江南<br />多少恨，昨夜梦魂中，还似旧时游上苑，车如流水马如龙，花月正春风。</p> 
<p>子夜歌<br />人生愁恨何能免，销魂独我情何限。故国梦重归，别来双泪垂。<br />高楼谁与上，长记秋晴望。往事已成空，还如一梦中。</p> 
<p>浪淘沙<br />往事只堪哀，对景难排。秋风庭院藓侵阶，一桁珠帘闲不卷，终日谁来。<br />金锁已沉埋，壮气蒿莱。晚凉天净月华开，想得玉楼瑶殿影，空照秦淮。</p>