---
title: 【徐霞客传】
date: 2017-04-09 07:47:37
tags: [碎金]
categories: [Text]
---

<p dir="ltr"  >徐霞客传<br /><br /><br /><br /></p> 
<p dir="ltr"  >徐霞客者，名弘祖，江阴梧塍里人也。高祖经，与唐寅同举，除名。寅尝以倪云林画卷偿博进[1]三千，手迹犹在其家。霞客生里社，奇情郁然，玄[2]对山水，力耕奉母。践更繇役[3]，蹙蹙如笼鸟之触隅，每思颺去。年三十，母遣之出游。每岁三时[4]出游，秋冬觐省，以为常。东南佳山水，如东西洞庭、阳羡、京口、金陵、吴兴、武林、浙西径山、天目、浙东五洩、四明、天台、雁宕、南海落迦，皆几案衣带间物耳。有再三至，有数至，无仅一至者。<br />其行也，从一奴或一僧、一仗、一襆被，不治装，不裹粮；能忍饥数日，能遇食即饱，能徒步走数百里，凌绝壁，冒丛箐，扳援下上，悬度绠汲[5]，捷如青猿，健如黄犊；以崟巖这床席，以溪涧为饮沐，以山魅、木客、王孙、貜父[6]为伴侣，儚儚粥粥[7]，口不能道；时与之论山经，辨水脉，搜讨形胜，则划然心开。居平未尝鞶帨为古文辞[8]，行游约数百里，就破壁枯树，燃松拾穗，走笔为记，如甲乙之簿，如丹青之画，虽才笔之士，无以加也。<br />游台、宕还，过陈木叔小寒山[9]，木叔问：“曾造雁山绝顶否？”霞客唯唯。质明已失其所在，十日而返。曰：“吾取间道，扪萝上龙湫，三十里，有宕焉，雁所家也。扳绝磴上十数里，正德间白云、云外两僧团瓢尚在[10]。复上二十馀里，其颠罡风逼人，有麋鹿数百群，围绕而宿。三宿而始下。”其与人争奇逐胜，欲赌身命，皆此类也。已而游黄山、白岳、九华、匡庐[11]；入闽。登武夷，泛九鲤湖[12]；入楚，谒玄岳[13]；北游齐、鲁、燕、冀、嵩、雒；上华山，下青柯枰[14]，心动趣归，则其母正属疾，啮指相望也[15]。<br />母丧服阕，益放志远游。访黄石斋[16]於闽，穷闽山之胜，皆非闽人所知。登罗浮，谒曹溪，归而追及石斋於云阳。往复万里，如步武耳。繇终南背走峨眉，从野人采药，栖宿巖穴中，八日不火食，抵峨眉，属奢酋阻兵[17]，乃返。只身戴釜，访恒山於塞外，尽历九边厄塞[18]。归，过余山中，剧谈四游四极，九州九府[19]，经纬分合，历历如指掌。谓昔人志星官舆地[20]，多承袭傅会；江河二经[21]，山川两戒[22]，自纪载来，多囿於中国一隅。欲为昆仑海外之游，穷流沙而後返。小舟如叶，大雨淋湿，要之登陆，不肯，曰：“譬如涧泉暴注，撞击肩背，良足快耳！”<br />丙子[23]九月，辞家西迈。僧静闻愿登鸡足礼迦叶[24]，请从焉。遇盗於湘江，静闻被创病死，函其骨，负之以行。泛洞庭，上衡岳，穷七十二峰。再登峨眉，北抵岷山，极於松潘。又南过大渡河，至黎、雅[25]，登瓦屋、晒经诸山[26]。复寻金沙江，极於犛牛徼外[27]。由金沙南泛澜沧，由澜沧北寻盤江[28]，大约在西南诸夷境，而贵竹[29]、滇南之观亦几尽矣。过丽江，憩点苍[30]、鸡足。瘗静闻骨於迦叶道场，从宿愿也。<br />由鸡足而西，出玉门关数千里，至昆仑山，穷星宿海[31]，去中夏三万四千三百里。登半山，风吹衣欲堕，望见方外黄金宝塔。又数千里，至西番，参大宝法王[32]。鸣沙以外，咸称胡国，如迷卢、阿耨诸名[33]，由旬[34]不能悉。《西域志》称沙河阻远，望人马积骨为标识，鬼魅热风，无得免者，玄奘法师受诸磨折，具载本传。霞客信宿往返，如适莽苍[35]。还至峨眉山下，托估客附所得奇树虬根以归。并以《溯江纪源》一篇寓余，言《禹贡》岷山导江，乃氾滥中国之始，非发源也。中国入河之水为省五，入江之水为省十一，计其吐纳，江倍於河，按其发源，河自昆仑之北，江亦自昆仑之南，非江源短而河源长也。又辨三龙大势[36]，北龙夹河之北，南龙抱江之南，中龙中界之，特短；北龙只南向半支入中国，惟南龙磅薄半宇内，其脉亦发於昆仑，与金沙江相并南出，环滇池以达五岭。龙长则源脉亦长，江之所以大於河也。其书数万言，皆订补桑《经》郦《注》[37]及汉、宋诸儒疏解《禹贡》所未及，余撮其大略如此。<br />霞客还滇南，足不良行，修《鸡足山志》，三月而毕。丽江木太守偫餱粮[38]，具笋舆以归。病甚，语问疾者曰：“张骞凿空[39]，未睹昆仑；唐玄奘、元耶律楚材[40]衔人主之命，乃得西游。吾以老布衣，孤筇双屦，穷河沙，上昆仑，历西域，题名绝国，与三人而为四，死不恨矣。”余之识霞客也，因漳人刘履丁[41]。履丁为余言：“霞客西归，气息支缀[42]，闻石斋下诏狱，遣其长子间关[43]往视，三月而反，具述石斋颂系状[44]，据床浩叹，不食而卒。”其为人若此。<br />梧下先生[45]曰：“昔柳公权记三峰事[46]，有王玄冲者，访南坡僧义海，约登莲花峰，某日届山趾，计五千仞为一旬之程，既上，煹烟为信”。海如期宿桃林[47]，平晓，岳色清明，伫立数息，有白烟一道起三峰之顶。归二旬而玄冲至，取玉井莲[48]落叶数瓣，及池边铁船寸许遗海，负笈而去。玄冲初至，海渭之曰：“兹山削成，自非驭风凭云，无有去理。”玄冲曰：“贤人勿谓天不可登，但虑无其志尔。”霞客不欲以张骞诸人自命，以玄冲拟之，并为三清[49]之奇士，殆庶几乎？霞客纪游之书，高可隐几。余属其从兄仲昭讎勘而艳情之，当为古今游记之最。霞客死时年五十有六。西游归以庚辰六月，卒以辛巳正月，葬江阴之马湾[50]。亦履丁云。<br /><br /><br /></p> 
<p dir="ltr"  >注释<br />[1]博进：赌博所输的钱。《汉书&middot;陈遵传》：“官尊禄厚，可以偿博进矣。”颜师古注：“进者，会礼之财也，谓博所赌也。”<br />[2]玄：默。<br />[3]践更：受钱代人服徭役。<br />[4]三时：指春、夏、秋三季。<br />[5]悬度绠汲：以悬索度山谷，攀绳登山，如绠之汲水。<br />[6]木客：传说中的山中怪兽，形体似人，爪长如鸟，巢於高树。王孙：猴子的别称，貜（ju&eacute;决）父：马猴。<br />[7]儚（m&eacute;ng萌）儚：昏昧的样子。粥（y&ugrave;玉）粥：谦卑的样子。<br />[8]鞶帨（p&aacute;nshu&igrave;盘税）：大带与佩巾，比喻华丽的藻饰。扬雄《法言&middot;寡见》：“今之学者，非独为之华藻也，又从而绣其鞶帨。”故以鞶帨为雕章凿句。<br />[9]陈木叔：陈函辉，原名炜，字木叔。崇祯（明思宗年号，1628—1644）进士，授靖江知县，明亡後从鲁王航海，已而相失。入云峰山，作绝命词十章，投水死。小寒山：陈函辉所居之地，其自号小寒山子。<br />[10]正德：明武宗年号（1506—1521）。团瓢：圆形草屋。<br />[11]白岳：山名，在安徽休宁县西四十里。九华：安徽九华山。匡庐：即庐山。<br />[12]九鲤湖：在福建仙游县东北，相传有何姓兄弟九人炼丹於此，後各骑一鲤仙去，故称。<br />[13]玄岳：武当山之别名。<br />[14]青柯坪：在华山谷口内约十公里处。<br />[15]啮指：《搜神记》载：曾子从仲尼在楚万里而心动，辞归问母，母曰：“思尔啮指。”後用以表达母亲对儿子的渴念。<br />[16]黄石斋：黄道明，明福建漳浦人。天启（明熹宗年号，1621—1627）进士，崇祯时官至少詹事，南明弘光朝任礼部尚书，后于福建拥立唐王，拜武英殿大学士，战败被捊至南京，不屈死。<br />[17]奢酋：奢崇明。本苗族，世居四川永宁，为宣抚司。明嘉宗时募川兵援辽，崇明等遂反，进围成都，国号大梁，後由朱燮元平定其乱。<br />[18]九边：明代北方的九处要镇，即包括辽东、宣府、大同、延绥、宁夏、甘肃、蓟州、山西、固原。<br />[19]四游：《太平御览》卷三六引纬书《尚书考灵异（曜）》：“地有四游，冬至地上，北而西三万里；夏至地下，南至东复三万里；春秋分，则其中矣。”四极：四方极远之地。《尔雅&middot;释地》：“东至於泰远，西至於邠国，南至於濮铅，北至於祝栗，谓之四极。”按泰远至祝栗皆为古代传说中极远处国名。九州：《尔雅&middot;释地》列举冀、豫、雍、荆、扬、兖、徐、幽、营等州为九州。九州州名，《尚书&middot;禹贡》、《周礼&middot;夏官&middot;职方氏》、《吕氏春秋&middot;有览始》、《汉书&middot;地理志》与《尔雅&middot;释地》各书说法不一。後用以泛指中国。九府：谓九方的宝藏和特产。《尔雅&middot;释地》列举东方、东南、南方、西南、西方、西北、北方、东北及中央出产之美者，是为九府。<br />[20]星官：星宿天象的总称，指天文。舆地：地理。<br />[21]江河二经：长江、黄河两条干流。徐霞客《溯江纪源》：“江、河为南北二经流，以其特达於海也。”<br />[22]两戒：唐代一行和尚提出的我国地理现象特征。北戒相当於今青海、陕北、山西、河北、辽宁一线；南戒相当於四川、陕南、河南、湖北、湖南、江西、福建一线。<br />[23]丙子：1636年（崇祯九年）。<br />[24]鸡足：山名，在云南宾川西北。迦叶：摩诃迦叶，华言饮光胜尊。本事外道，後归佛教，释迦死後，传正法眼藏，为佛教长老。尝持僧伽梨衣人鸡足山。<br />[25]黎、雅：黎州（今四川汉源）、雅州（今四川雅安）。<br />[26]瓦屋：山名，在四川荣经县东南。晒经：山名，在四川越西县东北，山有广口，相传唐玄奘曾晒经於此，故名。<br />[27]犛牛徼外：出产犛牛的边远地区。<br />[28]盤江：有南盤江、北盤江，均发源於云南沾益。徐霞客著有《盤江考》。<br />[29]贵竹：即贵筑，县名，其地今入贵阳市。<br />[30]点苍：山名，一名大理山，在今云南大理白族自治州中部。<br />[31]星宿海：在青海省鄂陵湖以西，为黄河源散流地面而形成的浅湖群，罗列如星，故名。<br />[32]西番：即西藏。大宝法王：元世祖尊西藏喇嘛教萨迦派首领八思巴为大宝法王，明代因之。<br />[33]迷卢、阿耨：皆西域国名。<br />[34]由旬：梵语里程单位，约当军行一日的行程，或言四十里，或言三十里，或言十六里，因山川不同致行里不等。<br />[35]信宿：再宿。莽苍：空旷貌，此指郊野。语出《庄子&middot;逍遥游》：“适莽苍者三餐而返，腹犹果然。”<br />[36]龙：旧时指山形地势逶迤曲折似龙，故谓山脉曰龙。三龙之说，见徐霞客《溯江纪源》。<br />[37]桑《经》：相传《水经》为汉代桑钦所撰，故称。郦《注》：指郦道元所作《水经注》。 　[38]木太守：明云南丽江府知府。洪武十六年，以木德为知府。木德从征有功，子孙世袭此职。偫（zh&igrave;志）储备。餱（hou猴）粮：乾粮。<br />[39]张骞：汉武帝时人，封博望侯，首先为汉沟通西域诸国。凿空：开通道路。<br />[40]耶律楚材：字晋卿，辽皇族，初仕金，后为元重臣，曾随元太祖出征西域。<br />[41]刘履丁：字渔仲，明末以诸生应辟召，擢郁林州知州。<br />[42]支缀：勉强支持连缀其气息。<br />[43]间关：展转跋涉。<br />[44]颂（r&oacute;ng容）系：有罪入狱而不加刑具。颂，同“容”，谓宽容。<br />[45]梧下先生：作者自称。<br />[46]柳公权：字诚悬，唐著名书法家。三峰：指莲花峰、落雁峰、朝阳峰。其记王玄冲登莲花峰事，见《小说旧闻记》，载涵芬楼本《说郛》卷四九。又见于唐皇甫枚《三水小牍》，文字大同小异。<br />[47]桃林：桃林坪，在华山谷口以南五里。<br />[48]玉井莲：韩愈《古意》：“太华峰头玉井莲，开花十丈藕如船。”《华山记》：“山顶有池，生千叶莲花。”<br />[49]三清：道家以为人天两界之外，别有三清，即玉清、太清、上清，为神仙居住之地。<br />[50]庚辰：1640年（明崇祯十三年）。辛巳：1641年（崇祯十四年）。陈函辉《徐霞客墓志铭》：“霞客生于万历丙戌（十四年，1586），卒於崇祯辛巳，年五十有六，以壬午（崇祯十五年，1642）春三月初九日，卜葬於马湾之新阡。[1]</p>